---
title: "ADNP syndrom jako nejčastější jednogenová příčina PAS"
author: "Miroslav Holec"
date: "2025-03-28"
category: "clanek"
css: ""
description: "Cílená léčba zaměřená na biologickou příčinu by mohla zmírnit projevy PAS u dětí s ADNP syndromem."
---

**Poruchy autistického spektra (PAS)** představují jednu z nejčastějších neurovývojových poruch, které postihují přibližně 1 z 36 dětí [^http://dx.doi.org/10.15585/mmwr.ss7202a1] a vznikají na základě kombinace **genetických predispozic a biologických vlivů** působících především v prenatálním období. K rizikovým faktorům patří mimo jiné genetické mutace, chromozomální odchylky, prenatální infekce, komplikace v těhotenství nebo porodní traumata. **Přesná příčina bývá u mnoha jedinců neobjasněna, nicméně v řadě případů je možné prostřednictvím genetického vyšetření identifikovat konkrétní biologickou příčinu.** [^https://doi.org/10.3389/fneur.2015.00107][^https://doi.org/10.1016/S1474-4422(15)00044-7][^https://doi.org/10.1111/jcpp.12499]

## Diagnostika PAS

Diagnózu PAS může stanovit **dětský klinický psycholog nebo dětský psychiatr**. **Diagnóza PAS je stanovena na základě klinického pozorování chování, vývoje a komunikace dítěte.** Stanovení diagnózy vždy závisí na odborném posouzení a zkušenostech specialisty. V diagnostickém procesu se uplatňují **standardizované nástroje a strukturované metody**, mezi které patří zejména:

- **ADOS-2** (Autism Diagnostic Observation Schedule) – cílené strukturované pozorování dítěte v kontrolovaných situacích
- **ADI-R** (Autism Diagnostic Interview, Revised) – strukturovaný rozhovor s pečující osobou

ADOS-2 zahrnuje **strukturované pozorování dítěte v kontrolovaných situacích** a ADI-R představuje **strukturovaný rozhovor s pečující osobou**. Tyto metody mohou být doplněny dalšími dotazníky, vývojovými škálami či klinickými testy podle individuálních potřeb dítěte. 

V mezinárodním kontextu je stanovení diagnózy PAS formálně opřeno o kritéria **DSM-5** (Diagnostic and Statistical Manual of Mental Disorders, 5. vydání), zatímco v evropské praxi se často využívá klasifikace **MKN-10** či **MKN-11** (Mezinárodní klasifikace nemocí). 

V České republice se v klinické praxi dosud používá **MKN-10**, která pracuje s dnes již zastaralým členěním PAS na jednotlivé „podtypy“, jako je například dětský autismus, atypický autismus, Aspergerův syndrom apod. V současném vědeckém diskurzu již převažuje **přístup podle MKN-11 a DSM-5, který považuje PAS za jednotnou diagnózu s různými úrovněmi podpory a bez dělení na podtypy**. [^https://autismport.cz/o-autistickem-spektru/detail/porucha-autistickeho-spektra-dle-mezinarodni-klasifikace-nemoci-mkn-11]

Diagnóza je vždy do určité míry ovlivněna mírou odbornosti, zkušenostmi a přístupem konkrétního vyšetřujícího specialisty. **V praxi může docházet k různým diagnostickým závěrům, především u dětí s atypickými projevy nebo hraniční symptomatikou.**

## Genetické příčiny autismu

PAS může být způsobena **jak dědičnými, tak de novo genovými variacemi**. V posledním desetiletí byly identifikovány stovky genů, které přispívají k závažným deficitům v komunikaci a sociálním chování s nimž se pacienti často potýkají. Tyto geny však tvoří pouze 10-20 % případů PAS a pacienti s podobnými patogenními variantami mohou být diagnostikováni na velmi rozdílných úrovních spektra. [^https://doi.org/10.3389/fncel.2019.00385]

**Projevy poruch autistického spektra se mohou u jednotlivců výrazně lišit.** U některých známých genetických syndromů spojených s PAS lze sice pozorovat určité charakteristické klinické vzorce, ale i v rámci stejné genetické příčiny se může fenotyp výrazně lišit. Typickým příkladem je **ADNP syndrom, považovaný za jednu z nejčastějších jednogenových příčin PAS**, který tuto variabilitu projevů mezi jednotlivci dobře ilustruje. [^https://doi.org/10.1038/ng.2899]

Mezi další monogenní syndromy spojené s PAS patří například Syndrom fragilního X (FMR1), Rettův syndrom (MECP2 u > 95% případů) nebo Angelmanův syndrom (UBE3A). Kromě monogenních příčin jsou s PAS spojeny také mikrodeleční a mikroduplikační syndromy, které postihují větší úseky DNA. [^https://doi.org/10.3389/fncel.2019.00385] **Žádný z těchto syndromů nelze spolehlivě určit pouze na základě klinického pozorování.** 

Diagnostická odyssea u dětí se vzácnými genetickými onemocněními často trvá i několik let, protože se v klinické praxi uplatňuje postupný diagnostický přístup. Ten zpravidla začíná chromozomální microarray analýzou, po které následuje cílené testování jednotlivých genů podle klinických projevů dítěte. Vzhledem k velkému množství geneticky podmíněných poruch je však úspěšnost tohoto přístupu omezená.

**Například čtyřem z pěti pacientů s diagnostikovaným ADNP syndromem v České republice bylo původně (mylně) vysloveno podezření na Angelmanův syndrom.** [^https://adnpasociace.cz/clanky/adnp-syndrom-klinicke-indikacni-markery]

Vyšší úspěšnost má **metoda sekvenování nové generace (NGS)**, zejména při použití tzv. virtuálních panelů genů spojených s PAS. Pokud ani tato metoda nevede k odhalení příčiny, je možné přistoupit k **sekvenování celého exomu (WES) nebo celého genomu (WGS)**. Tyto metody jsou však finančně nákladné a v českém prostředí se nejčastěji indikují v rámci výzkumných projektů nebo u případů se závažnějšími symptomy. **S dalším poklesem cen genetického testování lze očekávat širší dostupnost těchto metod i v běžné klinické praxi.**

## Zmírnění PAS změnou mechanismů u genetických syndromů

Jak již bylo uvedeno, **PAS představují diagnostickou kategorii založenou na souboru klinických projevů**, nikoliv specifickou nemoc. Za určitých okolností je proto možné, že jedinec přestane splňovat diagnostická kritéria PAS, například v důsledku změny vývojového profilu nebo cílené behaviorální intervence.

Při studiu fenotypu PAS u dětí s ADNP syndromem bylo zjištěno, že některé projevy odpovídající diagnóze PAS mohou být přímo důsledkem patogenní varianty genu ADNP a následně změněné funkce ADNP proteinu. [^https://doi.org/10.1002/aur.1980]

Toto zjištění mění pohled na léčbu geneticky podmíněných forem PAS. U ADNP syndromu výzkumy ukazují, že peptid NAP (davunetid), derivát ADNP proteinu, dokáže kompenzovat jeho narušenou funkci. NAP vykazuje neuroprotektivní účinky a je schopen procházet hematoencefalickou bariérou, což z něj činí slibného kandidáta pro cílenou léčbu. Preklinické studie na myších modelech prokázaly, že NAP dokáže obnovit synaptickou plasticitu a zlepšit kognitivní i sociálně-behaviorální funkce. [^https://doi.org/10.3389/fneur.2020.608444]

Podobné výzkumy probíhají i u dalších genetických syndromů spojených s PAS.

## Závěr

Popsané přístupy ilustrují posun v chápání PAS od tradičního vnímání autismu jako trvalého a neměnného stavu k porozumění, že **u některých geneticky podmíněných forem PAS jde o soubor symptomů s konkrétní biologickou etiologií, která může být cílem léčebného zásahu**. 

**Děti s diagnostikovaným ADNP syndromem budou mít již letos možnost vstoupit do klinického hodnocení nového léku.** Desítky dalších dětí, které nebyly geneticky vyšetřeny nebo nebyla diagnóza dosud odhalena, tuto šanci nedostanou. [^https://adnpasociace.cz/clanky/klinicka-studie-davunetide]

To zdůrazňuje zásadní význam přesné genetické diagnostiky u dětí s PAS jako klíč k personalizované medicíně založené na biologické příčině, nikoliv pouze na projevech.



